1,Ísland er lýðveldi með þingræðisstjórn.
2,Alþingi fer með löggjafarvaldið í umboði þjóðarinnar.
2,Forseti Íslands, ráðherrar og ríkisstjórn og önnur stjórnvöld fara með framkvæmdarvaldið.
2,Hæstiréttur Íslands og aðrir dómstólar fara með dómsvaldið.
3,Íslenskt landsvæði er eitt og óskipt.
3,Mörk íslenskrar landhelgi, lofthelgi og efnahagslögsögu skulu ákveðin með lögum.
4,Rétt til íslensks ríkisfangs öðlast þeir sem eiga foreldri með íslenskt ríkisfang.
4,Ríkisborgararéttur verður að öðru leyti veittur samkvæmt lögum.
4,Engan má svipta íslenskum ríkisborgararétti.
4,Íslenskum ríkisborgara verður ekki meinað að koma til landsins né verður honum vísað úr landi.
4,Með lögum skal skipað rétti útlendinga til að koma til landsins og dveljast hér, svo og fyrir hvaða sakir sé hægt að vísa þeim úr landi.
5,Stjórnvöldum ber að tryggja að allir fái notið þeirra réttinda og þess frelsis sem í þessari stjórnarskrá felast.
5,Allir skulu virða stjórnarskrá þessa í hvívetna, sem og þau lög, skyldur og réttindi sem af henni leiða.
6,Öll erum við jöfn fyrir lögum og skulum njóta mannréttinda án mismununar, svo sem vegna kynferðis, aldurs, arfgerðar, búsetu, efnahags, fötlunar, kynhneigðar, kynþáttar, litarháttar, skoðana, stjórnmálatengsla, trúarbragða, tungumáls, uppruna, ætternis og stöðu að öðru leyti.
6,Konur og karlar skulu njóta jafns réttar í hvívetna.
7,Allir hafa meðfæddan rétt til lífs.
8,Öllum skal tryggður réttur til að lifa með reisn.
8,Margbreytileiki mannlífsins skal virtur í hvívetna.
9,Yfirvöldum ber ætíð að vernda borgarana gegn mannréttindabrotum, hvort heldur sem brotin eru af völdum handhafa ríkisvalds eða annarra.
10,Öllum skal tryggð mannhelgi og vernd gegn hvers kyns ofbeldi, svo sem kynferðisofbeldi, innan heimilis og utan.
11,Friðhelgi einkalífs, heimilis og fjölskyldu skal tryggð.
11,Ekki má gera líkamsrannsókn eða leit á manni, leit í húsakynnum hans eða munum, nema samkvæmt dómsúrskurði eða sérstakri lagaheimild.
11,Það sama á við um rannsókn á skjölum og póstsendingum, símtölum og öðrum fjarskiptum, svo og hvers konar sambærilega skerðingu á einkalífi manns.
11,Þrátt fyrir ákvæði 1. mgr. má með sérstakri lagaheimild takmarka á annan hátt friðhelgi einkalífs, heimilis eða fjölskyldu ef brýna nauðsyn ber til vegna réttinda annarra.
12,Öllum börnum skal tryggð í lögum sú vernd og umönnun sem velferð þeirra krefst.
12,Það sem barni er fyrir bestu skal ávallt hafa forgang þegar teknar eru ákvarðanir í málum sem það varðar.
12,Barni skal tryggður réttur til að tjá skoðanir sínar í öllum málum sem það varðar og skal tekið réttmætt tillit til skoðana barnsins í samræmi við aldur þess og þroska.
13,Eignarrétturinn er friðhelgur.
13,Engan má skylda til að láta af hendi eign sína nema almenningsþörf krefji.
13,Þarf til þess lagafyrirmæli og komi fullt verð fyrir.
13,Eignarrétti fylgja skyldur, svo og takmarkanir í samræmi við lög.
14,Allir eru frjálsir skoðana sinna og sannfæringar og eiga rétt á að tjá hugsanir sínar.
14,Ritskoðun og aðrar sambærilegar tálmanir á tjáningarfrelsi má aldrei í lög leiða.
14,Þó má setja tjáningarfrelsi skorður með lögum til verndar börnum, öryggi, heilsu, réttindum eða mannorði annarra, svo sem nauðsyn ber til í lýðræðislegu þjóðfélagi.
14,Stjórnvöld skulu tryggja aðstæður til opinnar og upplýstrar umræðu.
14,Óheimilt er að skerða aðgang að netinu og upplýsingatækni nema með úrlausn dómara og að uppfylltum sömu efnisskilyrðum og eiga við um skorður við tjáningarfrelsi.
14,Hver og einn ber ábyrgð á framsetningu skoðana sinna fyrir dómi.
15,Öllum er frjálst að safna og miðla upplýsingum.
15,Stjórnsýsla skal vera gegnsæ og halda til haga gögnum, svo sem fundargerðum, og skrásetja og skjalfesta erindi, uppruna þeirra, ferli og afdrif.
15,Slíkum gögnum má ekki eyða nema samkvæmt lögum.
15,Upplýsingar og gögn í fórum stjórnvalda skulu vera tiltæk án undandráttar og skal með lögum tryggja aðgang almennings að öllum gögnum sem opinberir aðilar safna eða standa straum af.
15,Listi yfir öll mál og gögn í vörslu hins opinbera, uppruna þeirra og innihald, skal vera öllum aðgengilegur.
15,Söfnun, miðlun og afhendingu gagna, geymslu þeirra og birtingu má aðeins setja skorður með lögum í lýðræðislegum tilgangi, svo sem vegna persónuverndar, friðhelgi einkalífs, öryggis ríkisins eða lögbundins starfs eftirlitsstofnana.
15,Heimilt er í lögum að takmarka aðgang að vinnuskjölum enda sé ekki gengið lengra en þörf krefur til að varðveita eðlileg starfsskilyrði stjórnvalda.
15,Um gögn sem lögbundin leynd hvílir yfir skulu liggja fyrir upplýsingar um ástæður leyndar og takmörkun leyndartíma.
16,Frelsi fjölmiðla, ritstjórnarlegt sjálfstæði þeirra og gegnsætt eignarhald skal tryggja með lögum.
16,Vernd blaðamanna, heimildarmanna og uppljóstrara skal tryggja í lögum.
16,Óheimilt er að rjúfa nafnleynd án samþykkis þess sem veitir upplýsingar nema við meðferð sakamáls og samkvæmt dómsúrskurði.
17,Tryggja skal með lögum frelsi vísinda, fræða og lista.
18,Öllum skal tryggður réttur til trúar og lífsskoðunar, þar með talinn rétturinn til að breyta um trú eða sannfæringu og standa utan trúfélaga.
18,Öllum er frjálst að iðka trú, einslega eða í samfélagi með öðrum, opinberlega eða á einkavettvangi.
18,Frelsi til að rækja trú eða sannfæringu skal einungis háð þeim takmörkunum, sem lög mæla fyrir um og nauðsyn ber til í lýðræðislegu þjóðfélagi.
19,Í lögum má kveða á um kirkjuskipan ríkisins.
19,Nú samþykkir Alþingi breytingu á kirkjuskipan ríkisins og skal þá leggja það mál undir atkvæði allra kosningabærra manna í landinu til samþykktar eða synjunar.
20,Öllum skal tryggður réttur til að stofna félög í löglegum tilgangi, þar með talin stjórnmálafélög og stéttarfélög, án þess að sækja um leyfi til þess.
20,Félag má ekki leysa upp með ráðstöfun stjórnvalds.
20,Engan má skylda til aðildar að félagi.
20,Með lögum má þó kveða á um slíka skyldu ef það er nauðsynlegt til að félag geti sinnt lögmæltu hlutverki vegna almannahagsmuna eða réttinda annarra.
21,Öllum skal tryggður réttur til að safnast saman án sérstaks leyfis, svo sem til fundahalda og mótmæla.
21,Réttur þessi skal ekki háður öðrum takmörkunum en þeim sem lög mæla fyrir um og nauðsyn ber til í lýðræðislegu þjóðfélagi.
22,Öllum skal með lögum tryggður réttur til lífsviðurværis og félagslegs öryggis.
22,Öllum, sem þess þurfa, skal tryggður í lögum réttur til almannatrygginga og félagslegrar aðstoðar, svo sem vegna atvinnuleysis, barneigna, elli, fátæktar, fötlunar, veikinda, örorku eða sambærilegra aðstæðna.
23,Allir eiga rétt til að njóta andlegrar og líkamlegrar heilsu að hæsta marki sem unnt er.
23,Öllum skal með lögum tryggður réttur til aðgengilegrar, viðeigandi og fullnægjandi heilbrigðisþjónustu.
24,Öllum skal tryggður í lögum réttur til almennrar menntunar og fræðslu við sitt hæfi.
24,Öllum þeim, sem skólaskylda nær til, skal standa til boða menntun án endurgjalds.
24,Menntun skal miða að alhliða þroska hvers og eins, gagnrýninni hugsun og vitund um mannréttindi, lýðræðisleg réttindi og skyldur.
25,Öllum er frjálst að stunda þá atvinnu sem þeir kjósa.
25,Þessu frelsi má þó setja skorður með lögum ef almannahagsmunir krefjast.
25,Í lögum skal kveða á um rétt til mannsæmandi vinnuskilyrða, svo sem hvíldar, orlofs og frítíma.
25,Öllum skal tryggður réttur til sanngjarnra launa og til að semja um starfskjör og önnur réttindi tengd vinnu.
26,Allir skulu ráða búsetu sinni og vera frjálsir ferða sinna með þeim takmörkunum sem eru settar með lögum.
26,Engum verður meinað að hverfa úr landi nema með ákvörðun dómstóla.
26,Stöðva má þó brottför manns úr landi með lögmætri handtöku.
26,Með lögum skal kveða á um rétt flóttamanna og hælisleitenda til réttlátrar og skjótrar málsmeðferðar.
27,Engan má svipta frelsi nema samkvæmt heimild í lögum.
27,Hver sá sem hefur verið sviptur frelsi á rétt á að fá að vita tafarlaust um ástæður þess.
27,Hvern þann sem er handtekinn vegna gruns um refsiverða háttsemi skal án undandráttar leiða fyrir dómara.
27,Sé hann ekki jafnskjótt látinn laus skal dómari, áður en sólarhringur er liðinn, ákveða með rökstuddum úrskurði hvort hann skuli sæta gæsluvarðhaldi.
27,Gæsluvarðhaldi má aðeins beita fyrir sök sem fangelsisvist liggur við.
27,Með lögum skal tryggja rétt þess sem sætir gæsluvarðhaldi til að skjóta úrskurði um það til æðra dóms.
27,Maður skal aldrei sæta gæsluvarðhaldi lengur en nauðsyn krefur.
27,Hver sá sem af öðrum ástæðum en í tengslum við sakamál er sviptur frelsi á rétt á að dómstóll kveði á um lögmæti þess svo fljótt sem verða má.
27,Reynist frelsissvipting ólögmæt skal hann þegar látinn laus.
27,Hafi maður verið sviptur frelsi að ósekju skal hann eiga rétt til skaðabóta.
28,Öllum ber réttur til að fá úrlausn um réttindi sín og skyldur eða um ákæru á hendur sér um refsiverða háttsemi með réttlátri málsmeðferð innan hæfilegs tíma fyrir óháðum og óhlutdrægum dómstól.
28,Dómþing skal háð í heyranda hljóði nema dómari ákveði annað lögum samkvæmt til að gæta allsherjarreglu, öryggis ríkisins eða hagsmuna málsaðila og vitna.
28,Hver sá sem er borinn sökum um refsiverða háttsemi skal talinn saklaus þar til sekt hans hefur verið sönnuð.
29,Í lögum má aldrei mæla fyrir um dauðarefsingu.
29,Engan má beita pyndingum né annarri ómannúðlegri eða vanvirðandi meðferð eða refsingu.
29,Nauðungarvinnu skal engum gert að leysa af hendi.
30,Engum verður gert að sæta refsingu nema hann hafi gerst sekur um háttsemi sem var refsiverð samkvæmt lögum þegar hún átti sér stað, eða má fullkomlega jafna til þeirrar háttsemi.
30,Viðurlög mega ekki verða þyngri en þá voru leyfð í lögum.
31,Herskyldu má aldrei í lög leiða.
32,Dýrmætar þjóðareignir sem heyra til íslenskum menningararfi, svo sem þjóðminjar og fornhandrit, má hvorki eyðileggja né afhenda til varanlegrar eignar eða afnota, selja eða veðsetja.
33,Náttúra Íslands er undirstaða lífs í landinu.
33,Öllum ber að virða hana og vernda.
33,Öllum skal með lögum tryggður réttur á heilnæmu umhverfi, fersku vatni, ómenguðu andrúmslofti og óspilltri náttúru.
33,Í því felst að fjölbreytni lífs og lands sé viðhaldið og náttúruminjar, óbyggð víðerni, gróður og jarðvegur njóti verndar.
33,Fyrri spjöll skulu bætt eftir föngum.
33,Nýtingu náttúrugæða skal haga þannig að þau skerðist sem minnst til langframa og réttur náttúrunnar og komandi kynslóða sé virtur.
33,Með lögum skal tryggja rétt almennings til að fara um landið í lögmætum tilgangi með virðingu fyrir náttúru og umhverfi.
34,Auðlindir í náttúru Íslands, sem ekki eru í einkaeigu, eru sameiginleg og ævarandi eign þjóðarinnar.
34,Enginn getur fengið auðlindirnar, eða réttindi tengd þeim, til eignar eða varanlegra afnota og aldrei má selja þær eða veðsetja.
34,Til auðlinda í þjóðareign teljast náttúrugæði, svo sem nytjastofnar, aðrar auðlindir hafs og hafsbotns innan íslenskrar lögsögu og uppsprettur vatns- og virkjunarréttinda, jarðhita- og námaréttinda.
34,Með lögum má kveða á um þjóðareign á auðlindum undir tiltekinni dýpt frá yfirborði jarðar.
34,Við nýtingu auðlindanna skal hafa sjálfbæra þróun og almannahag að leiðarljósi.
34,Stjórnvöld bera, ásamt þeim sem nýta auðlindirnar, ábyrgð á vernd þeirra.
34,Stjórnvöld geta á grundvelli laga veitt leyfi til afnota eða hagnýtingar auðlinda eða annarra takmarkaðra almannagæða, gegn fullu gjaldi og til tiltekins hóflegs tíma í senn.
34,Slík leyfi skal veita á jafnræðisgrundvelli og þau leiða aldrei til eignarréttar eða óafturkallanlegs forræðis yfir auðlindunum.
35,Stjórnvöldum ber að upplýsa almenning um ástand umhverfis og náttúru og áhrif framkvæmda þar á.
35,Stjórnvöld og aðrir skulu upplýsa um aðsteðjandi náttúruvá, svo sem umhverfismengun.
35,Með lögum skal tryggja almenningi aðgang að undirbúningi ákvarðana sem hafa áhrif á umhverfi og náttúru, svo og heimild til að leita til hlutlausra úrskurðaraðila.
35,Við töku ákvarðana um náttúru Íslands og umhverfi skulu stjórnvöld byggja á meginreglum umhverfisréttar.
36,Með lögum skal kveðið á um vernd dýra gegn illri meðferð og dýrategunda í útrýmingarhættu.
37,Alþingi fer með löggjafarvald og fjárstjórnarvald ríkisins og hefur eftirlit með framkvæmdarvaldinu svo sem nánar er mælt fyrir um í stjórnarskrá þessari og öðrum lögum.
38,Alþingi er friðheilagt.
38,Enginn má raska friði þess né frelsi.
39,Á Alþingi eiga sæti 63 þjóðkjörnir þingmenn, kosnir leynilegri kosningu til fjögurra ára.
39,Atkvæði kjósenda alls staðar á landinu vega jafnt.
39,Heimilt er að skipta landinu upp í kjördæmi.
39,Þau skulu flest vera átta.
39,Samtök frambjóðenda bjóða fram lista, kjördæmislista eða landslista eða hvort tveggja.
39,Frambjóðendur mega bjóða sig fram samtímis á landslista og einum kjördæmislista sömu samtaka.
39,Kjósandi velur með persónukjöri frambjóðendur af listum í sínu kjördæmi eða af landslistum, eða hvort tveggja.
39,Honum er og heimilt að merkja í stað þess við einn kjördæmislista eða einn landslista, og hefur hann þá valið alla frambjóðendur listans jafnt.
39,Heimilt er að mæla fyrir um í lögum að valið sé einskorðað við kjördæmislista eða landslista sömu samtaka.
39,Þingsætum skal úthluta til samtaka frambjóðenda þannig að hver þeirra fái þingmannatölu í sem fyllstu samræmi við heildaratkvæðatölu.
39,Í lögum skal mælt fyrir um hvernig þingsætum skuli úthlutað til frambjóðenda út frá atkvæðastyrk þeirra.
39,Í lögum má mæla fyrir um að tiltekinn fjöldi þingsæta sé bundinn einstökum kjördæmum, þó ekki fleiri en 30 alls.
39,Tala kjósenda á kjörskrá að baki hverju bundnu sæti skal ekki vera lægri en meðaltalið miðað við öll 63 þingsætin.
39,Í kosningalögum skal mælt fyrir um hvernig stuðla skuli að sem jöfnustu hlutfalli kvenna og karla á Alþingi.
39,Breytingar á kjördæmamörkum, tilhögun á úthlutun þingsæta og reglum um framboð, sem fyrir er mælt í lögum, verða aðeins gerðar með samþykki 2/3 hluta atkvæða á Alþingi.
39,Slíkar breytingar má ekki gera ef minna en sex mánuðir eru til kosninga, og gildistaka þeirra skal frestast ef boðað er til kosninga innan sex mánaða frá staðfestingu þeirra.
40,Reglulegar alþingiskosningar skulu fara fram eigi síðar en við lok kjörtímabils.
40,Kjörtímabil er fjögur ár.
40,Upphaf og lok kjörtímabils miðast við sama vikudag í mánuði, talið frá mánaðamótum.
41,Kosningarétt við kosningar til Alþingis hafa allir sem eru 18 ára eða eldri þegar kosning fer fram og hafa íslenskan ríkisborgararétt.
41,Lögheimili á Íslandi, þegar kosning fer fram, er einnig skilyrði kosningaréttar, nema undantekningar frá þeirri reglu verði ákveðnar í lögum um kosningar til Alþingis.
41,Nánari reglur um alþingiskosningar skulu settar í lögum.
42,Kjörgengur við kosningar til Alþingis er hver sá ríkisborgari sem kosningarétt á til þeirra og hefur óflekkað mannorð.
42,Hæstaréttardómarar eru þó ekki kjörgengir.
42,Glati alþingismaður kjörgengi missir hann þann rétt sem þingkosningin veitti honum.
42,Varamaður tekur þá sæti hans á þingi.
43,Alþingi kýs landskjörstjórn til þess að úrskurða um gildi forsetakosningar, kosninga til Alþingis svo og þjóðaratkvæðagreiðslna.
43,Landskjörstjórn gefur út kjörbréf forseta og alþingismanna og úrskurðar hvort þingmaður hafi misst kjörgengi.
43,Um störf landskjörstjórnar fer eftir nánari fyrirmælum í lögum.
43,Úrskurðum landskjörstjórnar má skjóta til dómstóla.
44,Alþingi kemur saman eigi síðar en tveimur vikum eftir hverjar alþingiskosningar.
44,Í lögum skal kveðið á um samkomudag reglulegs Alþingis og skiptingu starfstíma þess í löggjafarþing.
45,Alþingi kemur að jafnaði saman í Reykjavík en getur þó ákveðið að koma saman á öðrum stað.
46,Forseti Íslands stefnir saman Alþingi að loknum alþingiskosningum og setur reglulegt Alþingi ár hvert.
46,Forseti stefnir einnig saman og setur Alþingi að tillögu forseta þess eða 1/3 hluta þingmanna.
47,Sérhver nýr alþingismaður undirritar eiðstaf að stjórnarskránni þegar kosning hans hefur verið tekin gild.
48,Alþingismenn eru eingöngu bundnir við sannfæringu sína, en ekki við nein fyrirmæli frá öðrum.
49,Ekki má setja alþingismann í gæsluvarðhald eða höfða sakamál á hendur honum án samþykkis þingsins nema hann sé staðinn að glæp.
49,Alþingismaður verður ekki krafinn reikningsskapar utan þings fyrir það sem hann hefur sagt í þinginu nema Alþingi leyfi.
49,Alþingismanni er heimilt að afsala sér friðhelgi.
50,Alþingismanni er óheimilt að taka þátt í meðferð þingmáls sem varðar sérstaka og verulega hagsmuni hans eða honum nákominna.
50,Um hæfi þingmanna skal mælt fyrir í lögum.
50,Vanhæfi þingmanns hefur ekki áhrif á gildi settra laga.
50,Í lögum skal kveðið á um skyldu alþingismanna til að veita upplýsingar um fjárhagslega hagsmuni sína.
51,Í lögum skal kveðið á um starfsemi stjórnmálasamtaka, svo og um fjármál frambjóðenda í því skyni að halda kostnaði í hófi, tryggja gegnsæi og takmarka auglýsingar í kosningabaráttu.
51,Upplýsingar um framlög yfir ákveðinni lágmarksupphæð skulu birtar jafnóðum samkvæmt nánari fyrirmælum í lögum.
52,Alþingi kýs sér forseta með 2/3 hlutum atkvæða í upphafi hvers kjörtímabils.
52,Sitji forseti ekki út kjörtímabil skal sami háttur hafður á við kosningu nýs forseta.
52,Forseti stýrir störfum Alþingis.
52,Hann ber ábyrgð á rekstri þingsins og hefur æðsta vald í stjórnsýslu þess.
52,Með forseta starfa varaforsetar sem eru staðgenglar hans og mynda ásamt honum forsætisnefnd.
52,Um kosningu þeirra skal mælt fyrir í lögum.
52,Forseti Alþingis lætur af almennum þingstörfum og hefur ekki atkvæðisrétt.
52,Varamaður hans tekur sæti á þingi á meðan hann gegnir embættinu.
53,Þingsköp Alþingis skulu sett með lögum.
54,Alþingi kýs fastanefndir til að fjalla um þingmál.
54,Um störf þingnefnda skal mælt fyrir í lögum.
55,Fundir Alþingis eru haldnir í heyranda hljóði.
56,Þingnefnd getur ákveðið að fundur hennar sé opinn almenningi.
56,Alþingismenn hafa rétt til að flytja frumvörp til laga, tillögur til ályktana og önnur þingmál.
56,Ráðherrar geta lagt fyrir Alþingi frumvörp til laga og tillögur til ályktana sem ríkisstjórn hefur samþykkt.
57,Frumvörp alþingismanna og ríkisstjórnar eru tekin til athugunar og meðferðar í þingnefndum áður en þau eru rædd á Alþingi.
57,Sama á við um þingmál að tillögu kjósenda.
57,Mat á áhrifum lagasetningar skal fylgja frumvörpum samkvæmt nánari ákvæðum í lögum.
57,Lagafrumvarp má ekki samþykkja fyrr en eftir minnst tvær umræður á Alþingi.
57,Frumvörp sem hafa ekki hlotið lokaafgreiðslu falla niður við lok kjörtímabils.
58,Þingsályktunartillögur ríkisstjórnar eru teknar til athugunar og meðferðar í þingnefndum áður en þær eru ræddar á Alþingi.
58,Tillögu til þingsályktunar má ekki samþykkja fyrr en eftir tvær umræður á Alþingi.
58,Tillögur til þingsályktana sem hafa ekki hlotið lokaafgreiðslu falla niður við lok löggjafarþings.
58,Tillögur um þingrof eða vantraust á ráðherra eru ræddar og afgreiddar við eina umræðu.
58,Að öðru leyti skal kveðið á um meðferð þingmála í lögum.
59,Alþingi getur því aðeins gert samþykkt um mál að meira en helmingur þingmanna sé á fundi og taki þátt í atkvæðagreiðslu.
60,Þegar Alþingi hefur samþykkt frumvarp undirritar forseti Alþingis það og leggur innan tveggja vikna fyrir forseta Íslands til staðfestingar, og veitir undirskrift hans því lagagildi.
60,Forseti Íslands getur ákveðið innan viku frá móttöku frumvarps að synja því staðfestingar.
60,Skal sú ákvörðun vera rökstudd og tilkynnt forseta Alþingis.
60,Frumvarpið fær þá engu að síður lagagildi, en innan þriggja mánaða skal bera lögin undir þjóðaratkvæði til samþykktar eða synjunar.
60,Einfaldur meirihluti ræður hvort lögin halda gildi sínu.
60,Atkvæðagreiðsla fer þó ekki fram felli Alþingi lögin úr gildi innan fimm daga frá synjun forseta.
60,Um framkvæmd þjóðaratkvæðagreiðslu skal að öðru leyti mælt fyrir í lögum.
61,Birta skal lög, stjórnvaldsfyrirmæli og þjóðréttarsamninga sem ríkið hefur fullgilt.
61,Lögum og stjórnvaldsfyrirmælum má aldrei beita með íþyngjandi hætti fyrr en eftir birtingu þeirra.
61,Um birtingarhátt og gildistöku fer að landslögum.
62,Alþingi kýs í Lögréttu fimm menn til fimm ára.
62,Þingnefnd eða 1/5 hluti alþingismanna getur óskað eftir áliti Lögréttu um hvort frumvarp til laga samrýmist stjórnarskrá og þjóðréttarlegum skuldbindingum ríkisins.
62,Ekki má afgreiða frumvarpið fyrr en álit Lögréttu liggur fyrir.
62,Um störf Lögréttu skal mælt fyrir í lögum.
63,Stjórnskipunar- og eftirlitsnefnd Alþingis kannar hvers kyns athafnir og ákvarðanir ráðherra eða stjórnsýslu þeirra eftir því sem hún telur efni til.
63,Nefndinni er skylt að hefja slíka könnun að kröfu þriðjungs þingmanna.
64,Alþingi getur skipað nefndir til að rannsaka mikilvæg mál er almenning varða.
64,Nánari reglur um hlutverk, rannsóknarheimildir og skipan rannsóknarnefnda skulu settar með lögum.
65,Tíu af hundraði kjósenda geta krafist þjóðaratkvæðis um lög sem Alþingi hefur samþykkt.
65,Kröfuna ber að leggja fram innan þriggja mánaða frá samþykkt laganna.
65,Lögin falla úr gildi, ef kjósendur hafna þeim, en annars halda þau gildi sínu.
65,Alþingi getur þó ákveðið að fella lögin úr gildi áður en til þjóðaratkvæðis kemur.
65,Þjóðaratkvæðagreiðslan skal fara fram innan árs frá því að krafa kjósenda var lögð fram.
66,Tveir af hundraði kjósenda geta lagt fram þingmál á Alþingi.
66,Tíu af hundraði kjósenda geta lagt frumvarp til laga fyrir Alþingi.
66,Alþingi getur lagt fram gagntillögu í formi annars frumvarps.
66,Hafi frumvarp kjósenda ekki verið dregið til baka skal bera það undir þjóðaratkvæði svo og frumvarp Alþingis komi það fram.
66,Alþingi getur ákveðið að þjóðaratkvæðagreiðslan skuli vera bindandi.
66,Atkvæðagreiðsla um frumvarp að tillögu kjósenda skal fara fram innan tveggja ára frá því málið hefur verið afhent Alþingi.
67,Mál sem lagt er í þjóðaratkvæðagreiðslu að kröfu eða frumkvæði kjósenda samkvæmt ákvæðum 65. og 66. gr. skal varða almannahag.
67,Á grundvelli þeirra er hvorki hægt að krefjast atkvæðagreiðslu um fjárlög, fjáraukalög, lög sem sett eru til að framfylgja þjóðréttarskuldbindingum né heldur um skattamálefni eða ríkisborgararétt.
67,Þess skal gætt að frumvarp að tillögu kjósenda samrýmist stjórnarskrá.
67,Rísi ágreiningur um hvort mál uppfylli framangreind skilyrði skera dómstólar þar úr.
67,Í lögum skal kveðið á um framkvæmd málskots eða frumkvæðis kjósenda, svo sem um form og fyrirsvar fyrir kröfunni, tímalengd til söfnunar undirskrifta og um fyrirkomulag þeirra, hverju megi til kosta við kynningu, hvernig afturkalla megi kröfuna að fengnum viðbrögðum Alþingis svo og um hvernig haga skuli atkvæðagreiðslu.
68,Fyrir hvert reglulegt Alþingi skal, þegar það er saman komið, leggja frumvarp til fjárlaga fyrir það fjárhagsár, sem í hönd fer.
68,Skal í frumvarpinu fólgin greinargerð um tekjur ríkisins og gjöld eftir því sem nánar er ákveðið í lögum.
69,Enga greiðslu má inna af hendi nema heimild sé til þess í fjárlögum.
69,Að fengnu samþykki fjárlaganefndar Alþingis getur fjármálaráðherra þó innt greiðslu af hendi án slíkrar heimildar, til að mæta greiðsluskyldu ríkisins vegna ófyrirséðra atvika eða ef almannahagsmunir krefjast þess.
69,Leita skal heimildar fyrir slíkum greiðslum í fjáraukalögum.
70,Fjárlaganefnd Alþingis getur krafið stofnanir ríkisins, ríkisfyrirtæki og þá aðra, sem fá framlög úr ríkissjóði, um upplýsingar sem tengjast ráðstöfun þess fjár.
71,Skattamálum skal skipað með lögum.
71,Engan skatt má á leggja né breyta né taka af nema með lögum.
71,Ekki má fela stjórnvöldum ákvörðun um hvort leggja skuli á skatt, breyta honum eða afnema hann.
71,Enginn skattur verður lagður á nema heimild hafi verið fyrir honum í lögum þegar þau atvik urðu sem ráða skattskyldu.
72,Ekki má taka lán eða undirgangast ábyrgðir sem skuldbinda ríkið nema með lögum.
72,Stjórnvöldum er óheimilt að ábyrgjast fjárhagslegar skuldbindingar einkaaðila.
72,Með lögum má þó kveða á um slíka ríkisábyrgð vegna almannahagsmuna.
72,Ekki má selja eða láta með öðru móti af hendi fasteignir ríkisins né afnotarétt þeirra nema samkvæmt heimild í lögum.
72,Um ráðstöfun annarra eigna ríkisins fer að lögum.
73,Forseti Íslands rýfur Alþingi að ályktun þess.
73,Skal þá efnt til nýrra kosninga eigi fyrr en sex vikum og eigi síðar en níu vikum frá þingrofi.
73,Alþingismenn halda umboði sínu til kjördags.
74,Alþingi kýs ríkisendurskoðanda til fimm ára.
74,Hann skal vera sjálfstæður í störfum sínum.
74,Hann endurskoðar fjárreiður ríkisins, stofnana þess og ríkisfyrirtækja í umboði Alþingis eftir því sem nánar er mælt fyrir um í lögum.
74,Endurskoðaðan ríkisreikning næstliðins árs ásamt athugasemdum ríkisendurskoðanda skal leggja fyrir Alþingi til samþykktar samhliða frumvarpi til fjárlaga.
75,Alþingi kýs umboðsmann Alþingis til fimm ára.
75,Hann skal vera sjálfstæður í störfum sínum.
75,Hann gætir að rétti borgaranna og hefur eftirlit með stjórnsýslu ríkis og sveitarfélaga.
75,Hann gætir þess að jafnræði sé í heiðri haft í stjórnsýslunni og að hún fari að öðru leyti fram í samræmi við lög og vandaða stjórnsýsluhætti.
75,Ákveði ráðherra eða annað stjórnvald að hlíta ekki sérstökum tilmælum umboðsmanns skal tilkynna forseta Alþingis um ákvörðunina.
75,Um starfsemi umboðsmanns og hlutverk hans skal nánar mælt fyrir í lögum, þar á meðal um þingmeðferð fyrrgreindrar tilkynningar ráðherra eða annars stjórnvalds.
76,Forseti Íslands er þjóðhöfðingi lýðveldisins.
76,Hann er þjóðkjörinn.
77,Kjörgengur til forseta er sérhver ríkisborgari sem fullnægir skilyrðum um kjörgengi til Alþingis og er orðinn 35 ára.
78,Forseti Íslands er kosinn í leynilegri atkvæðagreiðslu þeirra er kosningarétt hafa til Alþingis.
78,Forsetaefni skal hafa meðmæli minnst eins af hundraði kosningabærra manna og mest tveggja af hundraði.
78,Kjósendur skulu raða frambjóðendum, einum eða fleirum að eigin vali, í forgangsröð.
78,Sá er best uppfyllir forgangsröðun kjósenda, eftir nánari ákvæðum í lögum, er rétt kjörinn forseti.
78,Ef aðeins einn maður er í kjöri, er hann rétt kjörinn án atkvæðagreiðslu.
78,Að öðru leyti skal ákvarða með lögum um framboð og kosningu forseta Íslands.
79,Kjörtímabil forseta hefst 1. ágúst og endar 31. júlí að fjórum árum liðnum.
79,Forsetakjör fer fram í júní- eða júlímánuði það ár, þegar kjörtímabil endar.
79,Forseti skal ekki sitja lengur en þrjú kjörtímabil.
80,Forseti Íslands undirritar eiðstaf að stjórnarskránni þegar hann tekur við störfum.
81,Forseta Íslands er óheimilt að hafa með höndum önnur launuð störf á meðan hann gegnir embætti.
81,Sama gildir um störf í þágu einkafyrirtækja og opinberra stofnana þótt ólaunuð séu.
81,Ákveða skal með lögum greiðslur af ríkisfé til forseta.
81,Óheimilt er að lækka greiðslur þessar til forseta á meðan kjörtímabil hans stendur.
82,Geti forseti Íslands ekki gegnt störfum um sinn vegna heilsufars eða af öðrum ástæðum fer forseti Alþingis með forsetavald á meðan.
83,Falli forseti frá eða láti af störfum áður en kjörtímabili er lokið skal kjósa nýjan forseta til 31. júlí á fjórða ári frá kosningu hans.
84,Forseti verður ekki sóttur til refsingar nema með samþykki Alþingis.
84,Forseta má leysa frá embætti áður en kjörtímabili er lokið, ef það er samþykkt með meirihluta atkvæða við þjóðaratkvæðagreiðslu sem til er stofnað að kröfu Alþingis, enda hafi hún hlotið fylgi 3/4 hluta þingmanna.
84,Þjóðaratkvæðagreiðslan skal þá fara fram innan tveggja mánaða frá því að krafan um hana var samþykkt á Alþingi, og gegnir forseti ekki störfum, frá því að Alþingi gerir samþykkt sína, þar til úrslit þjóðaratkvæðagreiðslunnar eru kunn.
85,Forseti Íslands getur náðað menn og veitt almenna uppgjöf saka að tillögu ráðherra.
85,Ráðherra getur hann þó ekki leyst undan refsingu, sem dómstólar hafa dæmt vegna ráðherraábyrgðar, nema með samþykki Alþingis.
86,Ráðherrar eru æðstu handhafar framkvæmdarvalds hver á sínu sviði.
86,Þeir bera hver fyrir sig ábyrgð á málefnum ráðuneyta og stjórnsýslu sem undir þá heyrir.
86,Geti ráðherra ekki fjallað um mál vegna vanhæfis, fjarveru eða annarra ástæðna felur forsætisráðherra það öðrum ráðherra.
86,Enginn getur gegnt sama ráðherraembætti lengur en átta ár.
87,Ráðherrar sitja í ríkisstjórn.
87,Forsætisráðherra boðar til ríkisstjórnarfunda, stýrir þeim og hefur yfirumsjón með störfum ráðherra.
87,Ríkisstjórnarfundi skal halda um frumvörp og tillögur til Alþingis, önnur mikilvæg stjórnarmálefni og til samráðs um störf og stefnumál ríkisstjórnarinnar.
87,Þá skal halda ríkisstjórnarfund ef ráðherra óskar þess.
87,Ríkisstjórn tekur ákvarðanir sameiginlega um mikilvæg eða stefnumarkandi málefni samkvæmt nánari ákvæðum í lögum.
87,Meirihluti ráðherra þarf að vera á fundi þegar slíkar ákvarðanir eru teknar.
87,Stjórnarráð Íslands hefur aðsetur í Reykjavík.
88,Ráðherra er óheimilt að hafa með höndum önnur launuð störf á meðan hann gegnir embætti.
88,Sama gildir um störf í þágu einkafyrirtækja og opinberra stofnana þótt ólaunuð séu.
88,Í lögum skal kveðið á um skyldu ráðherra til að veita upplýsingar um fjárhagslega hagsmuni sína.
89,Ráðherrar mæla fyrir frumvörpum og tillögum frá ríkisstjórn, svara fyrirspurnum og taka þátt í umræðum á Alþingi eftir því sem þeir eru til kvaddir, en gæta verða þeir þingskapa.
89,Ráðherrar hafa ekki atkvæðisrétt á Alþingi.
89,Sé alþingismaður skipaður ráðherra víkur hann úr þingsæti á meðan hann gegnir embættinu og tekur varamaður þá sæti hans.
90,Alþingi kýs forsætisráðherra.
90,Eftir að hafa ráðfært sig við þingflokka og þingmenn gerir forseti Íslands tillögu til þingsins um forsætisráðherra.
90,Er hann rétt kjörinn ef meirihluti þingmanna samþykkir tillöguna.
90,Að öðrum kosti gerir forseti Íslands nýja tillögu með sama hætti.
90,Verði sú tillaga ekki samþykkt fer fram kosning í þinginu milli þeirra sem fram eru boðnir af þingmönnum, þingflokkum eða forseta Íslands.
90,Sá er flest atkvæði hlýtur er rétt kjörinn forsætisráðherra.
90,Hafi forsætisráðherra ekki verið kjörinn innan tíu vikna skal Alþingi rofið og boðað til nýrra kosninga.
90,Forsætisráðherra ákveður skipan ráðuneyta og tölu ráðherra og skiptir störfum með þeim, en ráðherrar skulu ekki vera fleiri en tíu.
90,Forseti Íslands skipar forsætisráðherra í embætti.
90,Forseti veitir forsætisráðherra lausn frá embætti eftir alþingiskosningar, ef vantraust er samþykkt á hann á Alþingi, eða ef ráðherrann óskar þess.
90,Forsætisráðherra skipar aðra ráðherra og veitir þeim lausn.
90,Ráðherrar undirrita eiðstaf að stjórnarskránni þegar þeir taka við embætti.
91,Leggja má fram á Alþingi tillögu um vantraust á ráðherra.
91,Í tillögu um vantraust á forsætisráðherra skal felast tillaga um eftirmann hans.
91,Ráðherra er veitt lausn úr embætti ef meirihluti þingmanna samþykkir tillögu um vantraust á hann.
91,Ríkisstjórn er veitt lausn ef meirihluti þingmanna samþykkir tillögu um vantraust á forsætisráðherra.
92,Eftir að forsætisráðherra hefur verið veitt lausn ásamt ríkisstjórn sinni situr hún áfram sem starfsstjórn uns ný ríkisstjórn er skipuð.
92,Sama gildir ef þing er rofið.
92,Ráðherrar í starfsstjórn taka aðeins þær ákvarðanir sem nauðsynlegar eru til rækslu starfa þeirra.
93,Ráðherra er skylt að veita Alþingi eða þingnefnd allar upplýsingar, skjöl og skýrslur um málefni sem undir hann heyra, nema leynt skuli fara samkvæmt lögum.
93,Þingmenn eiga rétt á upplýsingum frá ráðherra með því að bera fram fyrirspurn um mál eða óska eftir skýrslu, samkvæmt nánari fyrirmælum í lögum.
93,Upplýsingar sem ráðherra veitir Alþingi, nefndum þess og þingmönnum skulu vera réttar, viðeigandi og fullnægjandi.
94,Árlega leggur ríkisstjórn fyrir Alþingi skýrslu um störf sín og framkvæmd ályktana þingsins.
94,Ráðherra getur gert grein fyrir málefni sem undir hann heyrir með skýrslu til Alþingis.
95,Ráðherrar bera lagalega ábyrgð á stjórnarframkvæmdum öllum.
95,Bóki ráðherra andstöðu við ákvörðun ríkisstjórnar ber hann þó ekki ábyrgð á henni.
95,Ábyrgð vegna embættisbrota þeirra skal ákveðin með lögum.
95,Stjórnskipunar- og eftirlitsnefnd Alþingis ákveður, að undangenginni könnun, hvort hefja skuli rannsókn á meintum embættisbrotum ráðherra.
95,Nefndin skipar saksóknara sem annast rannsóknina.
95,Hann metur hvort niðurstaða rannsóknarinnar sé nægileg eða líkleg til sakfellingar og gefur þá út ákæru og sækir málið fyrir dómstólum.
95,Nánar skal kveðið á um rannsókn og meðferð slíkra mála í lögum.
96,Ráðherrar og önnur stjórnvöld veita þau embætti sem lög mæla.
96,Hæfni og málefnaleg sjónarmið skulu ráða við skipun í embætti.
96,Þegar ráðherra skipar í embætti dómara og ríkissaksóknara skal skipun borin undir forseta Íslands til staðfestingar.
96,Synji forseti skipun staðfestingar þarf Alþingi að samþykkja skipunina með 2/3 hlutum atkvæða til að hún taki gildi.
96,Ráðherra skipar í önnur æðstu embætti, eins og þau eru skilgreind í lögum, að fenginni tillögu sjálfstæðrar nefndar.
96,Velji ráðherra ekki í slíkt embætti einn þeirra sem nefndin telur hæfasta er skipun háð samþykki Alþingis með 2/3 hlutum atkvæða.
96,Forseti Íslands skipar formann nefndarinnar.
96,Um nánari skipan hennar og störf skal mælt fyrir í lögum.
96,Í lögum má kveða á um að í tiltekin embætti megi einungis skipa íslenska ríkisborgara.
96,Krefja má embættismann um eiðstaf að stjórnarskránni.
97,Í lögum má kveða á um tilteknar stofnanir ríkisins, sem gegna mikilvægu eftirliti eða afla upplýsinga sem nauðsynlegar eru í lýðræðisþjóðfélagi, njóti sérstaks sjálfstæðis.
97,Starfsemi slíkra stofnana verður ekki lögð niður, henni breytt að verulegu leyti eða fengin öðrum stofnunum, nema með lögum sem samþykkt eru með 2/3 hlutum atkvæða á Alþingi.
98,Skipan dómstóla, þar á meðal dómstig og fjöldi dómara, skal ákveðin með lögum.
99,Sjálfstæði dómstóla skal tryggt með lögum.
100,Dómstólar skera endanlega úr um réttindi og skyldur að einkarétti, svo og sök um refsiverða háttsemi og ákveða viðurlög við henni.
100,Dómstólar skera úr um hvort lög samrýmist stjórnarskrá.
100,Dómstólar skera úr um hvort stjórnvöld hafi farið að lögum.
100,Hjá ákvörðun stjórnvalds verður ekki komist í bráð með því að bera lögmæti hennar undir dóm.
101,Hæstiréttur Íslands er æðsti dómstóll ríkisins og hefur hann endanlegt vald til að leysa úr öllum málum sem lögð eru fyrir dómstóla.
101,Þó má ákveða með lögum að sérstakur dómstóll leysi endanlega úr ágreiningi um kjarasamninga og lögmæti vinnustöðvana, þó þannig að ákvörðunum hans um refsingu verði skotið til annarra dómstóla.
102,Dómarar eru þeir sem skipaðir hafa verið ótímabundið í embætti dómara eða settir til að gegna því um tiltekinn tíma.
102,Til dómstarfa geta dómstólar ráðið eða kvatt aðra eftir því sem mælt er fyrir í lögum.
102,Ráðherra skipar dómara og veitir þeim lausn.
102,Dómara verður ekki vikið endanlega úr embætti nema með dómi, og þá aðeins ef hann uppfyllir ekki lengur skilyrði til að gegna embættinu eða sinnir ekki skyldum sem starfinu tengjast.
103,Dómarar skulu í embættisverkum sínum fara einungis eftir lögum.
104,Skipan ákæruvaldsins skal ákveðin með lögum.
104,Ríkissaksóknari er æðsti handhafi ákæruvaldsins.
104,Hann skal í embættisverkum sínum fara einungis eftir lögum.
104,Ráðherra skipar ríkissaksóknara og veitir honum lausn.
104,Ríkissaksóknari er sjálfstæður í störfum sínum og nýtur sömu verndar í starfi og dómarar.
105,Sveitarfélög ráða sjálf málefnum sínum eftir því sem lög ákveða.
105,Sveitarfélög skulu hafa nægilega burði og tekjur til að sinna lögbundnum verkefnum.
105,Tekjustofnar sveitarfélaga skulu ákveðnir með lögum, svo og réttur þeirra til að ákveða hvort og hvernig þeir eru nýttir.
106,Á hendi sveitarfélaga, eða samtaka í umboði þeirra, eru þeir þættir opinberrar þjónustu sem best þykir fyrir komið í héraði svo sem nánar skal kveðið á um í lögum.
107,Sveitarfélögum er stjórnað af sveitarstjórnum sem starfa í umboði íbúa og eru kjörnar í almennum, leynilegum kosningum.
107,Rétti íbúa sveitarfélags til þess að óska eftir atkvæðagreiðslu um málefni þess skal skipað með lögum.
108,Samráð skal haft við sveitarstjórnir og samtök þeirra við undirbúning lagasetningar sem varðar málefni sveitarfélaga.
109,Utanríkisstefna og almennt fyrirsvar ríkisins á því sviði er á hendi ráðherra í umboði og undir eftirliti Alþingis.
109,Ráðherrum er skylt að veita utanríkismálanefnd Alþingis upplýsingar um utanríkis- og varnarmál.
109,Ráðherra skal hafa samráð við nefndina áður en ákvörðun er tekin um mikilvæg utanríkismál.
109,Ákvörðun um stuðning við aðgerðir sem fela í sér beitingu vopnavalds, aðrar en þær sem Ísland er skuldbundið af samkvæmt þjóðarétti, skal háð samþykki Alþingis.
110,Ráðherra gerir þjóðréttarsamninga fyrir hönd Íslands.
110,Þó getur hann enga slíka samninga gert, ef þeir hafa í sér fólgið afsal eða kvaðir á landi, innsævi, landhelgi, efnahagslögsögu eða landgrunni, eða kalla á breytingar á landslögum, eða eru mikilvægir af öðrum ástæðum, nema samþykki Alþingis komi til.
111,Heimilt er að gera þjóðréttarsamninga sem fela í sér framsal ríkisvalds til alþjóðlegra stofnana sem Ísland á aðild að í þágu friðar og efnahagssamvinnu.
111,Framsal ríkisvalds skal ávallt vera afturkræft.
111,Með lögum skal afmarka nánar í hverju framsal ríkisvalds samkvæmt þjóðréttarsamningi felst.
111,Samþykki Alþingi fullgildingu samnings sem felur í sér framsal ríkisvalds skal ákvörðunin borin undir þjóðaratkvæði til samþykktar eða synjunar.
111,Niðurstaða slíkrar þjóðaratkvæðagreiðslu er bindandi.
112,Öllum handhöfum ríkisvalds ber að virða mannréttindareglur sem bindandi eru fyrir ríkið að þjóðarétti og tryggja framkvæmd þeirra og virkni eftir því sem samræmist hlutverki þeirra að lögum og valdmörkum.
112,Alþingi er heimilt að lögfesta alþjóðlega mannréttindasáttmála og umhverfissamninga og ganga þeir þá framar almennum lögum.
113,Þegar Alþingi hefur samþykkt frumvarp til breytingar á stjórnarskrá skal það borið undir atkvæði allra kosningabærra manna í landinu til samþykktar eða synjunar.
113,Atkvæðagreiðslan skal fara fram í fyrsta lagi einum mánuði og í síðasta lagi þremur mánuðum eftir samþykkt frumvarpsins á Alþingi.
113,Hafi 5/6 hlutar þingmanna samþykkt frumvarpið getur Alþingi þó ákveðið að fella þjóðaratkvæðagreiðsluna niður og öðlast þá frumvarpið gildi engu að síður.
114,Stjórnarskipunarlög þessi öðlast gildi þegar Alþingi hefur samþykkt þau í samræmi við ákvæði stjórnarskipunarlaga nr. 33 frá 17. júní 1944 með áorðnum breytingum.
